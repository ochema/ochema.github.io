---
layout: post
title: "L’Anticristo"
date: 2019-09-08
description: "Interviste immaginarie sull’arte che non ammettono pietà"
subtitle: "Interviste immaginarie sull’arte che non ammettono pietà<br>Episodio I - Friederich Nietzsche"
image: /assets/images/anticristo.jpeg
tags:
  - per la mente
---



<b>Cosa rappresenta l’arte per te?</b>

L’arte è creazione, assenza di un’autorità. Artista è colui che fa dell’acefalia la regina del proprio stato. Arte è ciò che rappresenta un’assenza, un’impossibilità di individuare un’autorità ultima.

<b>Dunque il caro Edgar Wind non ha detto nulla di originale nel suo libro “Arte e Anarchia”? Ti ha plagiato forse?</b>

Beh, sono ritornato eternamente con Edgar sul contenuto del suo libro, facendogli capire quanto il suo pensiero fosse giusto – ovviamente non potevo sostenere il contrario dato che la sua teoria si basa sulle mie osservazioni – ma anche invitandolo a riflettere sull’inutilità dell’emozione.

<b>Potresti essere più chiaro?</b>

Si, vedi ciò che intendo è che il desiderio di emozione è illusorio, pura consolazione in un’epoca fondata sul nichilismo. Un farmaco. Non sapendo cosa pensare di fronte ad un’opera, molti cercano di trovare un appiglio emotivo, senza comprendere che per poter creare, ogni emozione deve essere accantonata. Provare emozioni presuppone l’accettazione dell’empatia come legge suprema, facendo del tentativo di immedesimazione di sé nell’altro, la regola aurea della propria esistenza.

<b>Vuoi dire, quindi, che l’esistenza di questa regola ovvero di un’autorità, pone automaticamente fine ad ogni possibilità creativa?</b>

Non avrei saputo dirlo meglio, ma c’è di più. Questa illusione è il frutto di un pensiero infiltratosi nel corso dei secoli nella mente dell’uomo, portato a credere attraverso la pratica religiosa, di potersi salvare attraverso la carità, la misericordia, il pietismo. Questi stessi principi vengono applicati all’analisi di un’opera nel tentativo di trovare un appiglio consolatorio che confermi un’idea di vita come successione logica di tre momenti: tentazione-condanna-assoluzione. E’ il lieto fine che interessa, ma nessuno ha capito che una fine in realtà non può esistere.

<b>L’arte, quindi, è oggi infiltrazione subdola di un’ideologia attraverso l’inganno dell’empatia o come amano chiamarla i curatori “democratizzazione dell’arte”.</b>

Si, è esattamente questo nocivo procedimento che sta alla base dell’arte contemporanea. Nel criticare un sistema politico, l’arte assume oggi il linguaggio e la forma del sistema criticato confondendo le idee di chi la guarda, ma rassicurandolo di poter comprendere ciò che gli sta di fronte attraverso lo slogan “democratizzazione della cultura”. E’ un gioco di specchi in cui non si capisce più chi osserva e chi è osservato. Il tutto condito come in una moralizzante parabola che dall’abisso dei manifesti curatoriali piomba nelle viscere di cataloghi platinati da sfogliare come fossero Bibbie. L’arte è un circo vizioso in cui un pubblico viene distratto dalla danza di un domatore e di un leone che vorrebbero essere l’uno al posto dell’altro, mentre la vita prende forma al di fuori del baraccone. E’ fuori che la storia avviene. È mentre le persone si lasciano mesmerizzare dal desiderio di divorare il nuovo che il Caos regna sovrano.

<b>L’uomo di oggi, quindi, è tutt’altro che “super”…</b>

Esatto e dato che di “super” non c’è più nulla, tutto quello che l’uomo pensa, produce, consuma, getta, guarda o ignora è momentaneo, destinato ad essere dimenticato. Ecco perché, tornando, alla tua domanda iniziale, l’arte è importante, soprattutto quella del passato: perché è l’ultimo mezzo rimasto attraverso il quale ciò che c’è stato può ri-tornare ad essere. Solo la tragedia dell’eterno ritorno potrà salvare l’uomo dal desiderio di novità. Il futuro sta nel ri-presentarsi del passato. L’assenza di “super”, però, mantiene gli analisti, gli psichiatri, i farmacisti, gli psicologi, gli operatori sociali, i politici, gli insegnanti di sostegno, i medici senza frontiere, i notai, i paladini della giustizia sociale, i curatori museali. Essere “super” andrebbe contro all’inspiegabile desiderio corale di essere depressi e mentalmente instabili. Come dicono i nostri colleghi anglofoni, quello della “mindfulness” è un problema che riguarda tutti. Nessuno sembra chiedersi il perché, tuttavia. Costa molta meno fatica ammettere di essere depressi e stressati da un ritmo di vita frenetico piuttosto che dover affrontare il ben più inestricabile dilemma, l’amara verità: essere vivi significa essere umani e disumani in egual misura. Essere “super” presuppone di riconoscere la necessità di rimanere sempre i medesimi, essendo costretti ad elaborare una personale metafisica dei tubi per poter scaricare le proprie frustrazioni tramite tecniche più o meno lecite che esorcizzino il costante sentimento di disumanità che l’uomo prova nel conoscersi lentamente nel corso del tempo. Essere “super” non si adatta ad un mondo fatto di artefatta uguaglianza e sociabilità ludificate.

<b>Friederich, questo sì che è un intervento “super”. Tornando all’arte, però, è legittimo dire che la pittura sia fuori moda proprio perché presuppone l’idea di un eterno ritorno, di una continua rielaborazione dei suoi stessi elementi costitutivi?</b>

Precisamente. La continua rimasticazione di un polpettone già visto non affascina l’osservatore moderno che in quanto schiavo illuso di essere libero perché in possesso di un’arma bianca affilatissima, l’iphone, si pone davanti ad un’opera per più di due secondi solo se questa propone qualcosa di nuovo, senza conoscere la differenza tra “inedito” e “originale”. Pochi comprendono che nulla può essere generato perché il termine stesso presuppone che prima vi sia il nulla, il che non sarà difficile da ammettere, è impossibile. È corretto parlare di creazione, ma mai di generazione. Questo errore è comprensibile, comunque, da parte di individui che confondono il suono della parola “tecnologia” con quello di “escatologia”. Solo persone che vedono nella possibilità di un riscatto l’unico motivo per continuare a vivere fanno di un ammasso di cip il loro nuovo idolo. Lo stesso discorso vale per il mito dell’eroe proletario che riscatta il proprio ceto in nome dell’orgoglio o del politico che sogna di condurre un popolo alla salvezza. Essere John Lennon o Barack Obama non è poi tanto diverso dall’essere Cristo. Tutti e tre hanno proclamato la morale dei vinti. Tutti e tre si sono autoproclamati pastori non violenti di un gregge di faccette nere, ma l’ultimo di loro si è dimenticato di levarsi il trucco.

<b>Wow Friederich, sei senza pietà!</b>

Si, mi rendo conto che le mie considerazioni risultino inattuali, ma io vivo al di là del bene e del male.

Signed, Ochema
